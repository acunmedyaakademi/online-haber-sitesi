<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>
      Bakan Şimşek: Türkiye küresel olarak önemli bir üretim üssü haline geldi
    </title>
  </head>
  <body>
    <nav>
      <a href="/index.html">Anasayfa</a>
      <a href="/ekonomi/ekonomi.html">Ekonomi</a>
      <a href="/guncel/guncel.html">Güncel</a>
      <a href="/spor/spor.html">Spor</a>
      <a href="/ilanlar/ilanlar.html">İlanlar</a>
    </nav>
    <h1>Online Haber</h1>
    <header>
      <h2>
        Bakan Şimşek: Türkiye küresel olarak önemli bir üretim üssü haline geldi
      </h2>
    </header>
    <div>
      <img src="/images/bakan-simsek-fotosu.jpeg" alt="Bakan Simsek" />
      <p>
        Katar'ın başkenti Doha'da düzenlenen ve Anadolu Ajansının (AA) Global
        İletişim Ortağı olduğu Doha Forum 2024'e katılan Şimşek, "Akıllı
        Ekonomiler Çağında Rekabet Edebilirlik" başlıklı panelde konuştu.
      </p>
      <p>
        Hazine ve Maliye Bakanı Mehmet Şimşek, "Türkiye, küresel olarak önemli
        bir üretim üssü haline geldi." diyerek, yapay zeka teknolojilerine
        hazırlık için önemli yatırımlar yaptıklarını anlattı. Şimşek, "Bu, insan
        sermayesi açısından olduğu kadar fiber optik hatlar, internet erişimi ve
        geniş bant abonelikleri gibi dijital altyapı yatırımlarını da içeriyor"
        ifadelerini kullandı.
      </p>
      <p>
        IMF'nin 174 ekonomiyi kapsayan Yapay Zeka Hazırlık Endeksi'ne göre
        Türkiye'nin gelişmekte olan ülkeler ortalamasının üstünde bulunduğuna
        dikkati çeken Şimşek, ülkede veri merkezlerine yönelik daha fazla
        yatırım yapılması gerektiğini vurguladı.
      </p>
      <p>
        Birleşmiş Milletlerin (BM) öncü teknolojilere hazırlık konusunda bir
        endeks hazırladığını hatırlatan Şimşek, Türkiye'nin bu endekste de kişi
        başı gelirine oranla emsallerinin önünde olduğunu belirtti.
      </p>
    </div>
    <div>
      <h3>
        <strong
          >"BİZİM İÇİN GERÇEKTEN DE KİLİT KONU KOBİ'LERİN
          DİJİTALLEŞMESİ"</strong
        >
      </h3>
      <p>
        Mehmet Şimşek, Türkiye'nin imalat sanayisi söz konusu olduğunda
        yatırımlarda ve ekosistemi genişletmede kayıtsız kalmadığını belirterek,
        şunları kaydetti:
      </p>
      <p>
        "Bence bizim için asıl zorluk değer zincirini yukarı taşımak. Bu nedenle
        son 10 yıla bakacak olursanız AR-GE harcamalarını neredeyse iki katına
        çıkardık. Bu harcamaların GSYH içindeki oranı yüzde 1,4'ün biraz
        üzerinde ve gelişmiş ekonomilere kıyasla hala düşük. AR-GE
        harcamalarının yüzde 50'den fazlası özel sektör tarafından yapılıyor
        ancak devlet de büyük teşvikler sağlıyor.
      </p>
      <p>
        1300'den fazla AR-GE merkezimiz, 300’den fazla tasarım merkezimiz ve
        ayrıca 100'den fazla teknoparkımız var. Yani bunlar, değer zincirinde
        yukarı çıkmamıza ve rekabetçi kalmamıza yardımcı olacak ekosistemin
        itici güçlerinden bazıları. Bizim için gerçekten de kilit konu
        KOBİ'lerin dijitalleşmesi. Çünkü gerçekten verimlilik açığı burada
        ortaya çıkıyor. Nispeten büyük şirketler veya orta ölçekli şirketler,
        yetenekli ve oldukça rekabetçi. Ancak daha küçük şirketlerde rekabeti
        artırmamız gerekiyor. Dijital becerilerin gerçekten çok önemli olacağı
        yer burası. Bu nedenle daha küçük şirketlerin dijitalleşmelerini
        artırarak verimlilik artışına yardımcı olacak programlar tasarlamaya
        çalışıyoruz. Türkiye için ileriye dönük en önemli zorluk da bu."
      </p>
    </div>
  </body>
</html>
